---
postid: 250212081251
aliases:
  - شرایط و جزئیات طرح مسکن ملی
description: در این مقاله به بررسی دقیق شرایط و جزئیات طرح مسکن ملی و شرح انواع آن می پردازیم.
date: 2025-02-12
tags:
  - وبلاگ
  - طرح_حمایتی_دولتی
image: ../media/national-housing.jpg
authors:
  - zachshirow
  - hemra
---
در این مقاله به بررسی دقیق شرایط و جزئیات طرح مسکن ملی و شرح انواع آن می پردازیم. 

## طرح مسکن ملی چیست؟

طرح مسکن ملی یکی از طرح های ساخت و واگذاری مسکن توسط دولت می باشد که افرادی که واجد شرایط ثبت نام باشند، می توانند در طرح ثبت نام کرده و مدارک خود را تکمیل نمایند و بعد از گرفته شدن استعلام های شخص و نداشتن منبع ثبت نام ، واحد مسکونی با تسهیلات بلند مدت به شخص واگذار می شود. 
 
طرح مسکن ملی انواع مختلفی دارد که در زیر به معرفی مختصر آنها پرداخته ایم:

1. طرح نهضت ملی مسکن : برای همه خانوارها و همچنین افراد مجرد / سامانه طبق برنامه زمانی خاصی که اعلام می شود برای ثبت نام باز می شود.
2. مسکن بهزیستی: افرادی از طرف سازمان بهزیستی اطلاعاتشان به وزارت راه و شهرسازی ارسال شده است.
3. مسکن کمیته امداد: افرادی از طرف کمیته امداد اطلاعاتشان به وزارت راه و شهرسازی ارسال شده است.
4. مسکن کارگری: افرادی از طرف اتحادیه های کارگری و اتاق تعاون اطلاعاتشان به وزارت راه و شهرسازی ارسال شده است.
5. مسکن محلات کم برخوردار: افرادی از طرف وزارت کار و رفاه اجتماعی اطلاعاتشان به وزارت راه و شهرسازی ارسال شده است.
6. صندوق مسکن : افرادی از طرف سازمان یا ارگانی خاص اطلاعاتشان به وزارت راه و شهرسازی ارسال شده است.
7. طرح جوانی جمعیت : خانوارهای دارای فرزند سوم به بالا که تاریخ تولد فرزند سوم به بالا از 24 مهر 1400 به بعد باشد.
8. طرح 4 فرزند زیر 20 سال: خانوارهایی که دارای 4 فرزند زیر 20 سال باشند.
 
 
### شرایط طرح مسکن

این شرایط شامل طرح های نهضت ملی مسکن / مسکن کارگری / مسکن بهزیستی / مسکن کمیته امداد / مسکن محلات کم برخوردار / صندوق مسکن می باشد. 

1. متقاضی و افراد تحت سرپرستی، فاقد زمین مسکونی یا واحد مسکونی (از 84/1/1 به بعد) بوده و از تاریخ 1357/11/22 از هیچ‌یک از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی سبز بودن فرم ‹‹ج›› در استعلام از سامانه مربوطه (موضوع ماده یک آیین‌نامه اجرایی قانون ساماندهی عرضه و تأمین مسکن).

2. متقاضی متأهل و یا سرپرست خانوار.

- زنان خودسرپرست مشروط به داشتن حداقل 35 سال سن.
- افراد ذیل نیز می‌توانند بدون شرط تاهل و بدون شرط سرپرست خانوار بودن در زمره متقاضیان واجد شرایط قرار گیرند:
	- نخبگان علمی با معرفی بنیاد ملی نخبگان کشور
	- معلولین جسمی، حرکتی با دارا بودن حداقل بیست (20) سال سن و با معرفی سازمان بهزیستی کشور.
	- متقاضیان زن متأهل می توانند با ارائه تعهد نامه محضری از طرف همسر، مبنی بر پذیرش شرایط واگذای به همسر و به شرط تکمیل اطلاعات فرم ج به نام متقاضی و همسرشان با احراز سایر شرایط قانونی مندرج در شیوه نامه مزبور از مزایا و امکانات این برنامه برخوردار شوند.

1. دارای حداقل 5 سال سابقه سکونت در پنج سال اخیر در شهر موردتقاضا

- سابقه سکونت برای مهاجرین از کلان شهرها به سایر شهرهای کشور به یک سال کاهش می یابد، برای کارمندان دولت که به استناد حکم دستگاه ذی ربط منتقل می شوند( به استثناء استان تهران ) این سابقه ملاک عمل نخواهد بود.
- در شهرهای جدید سابقه سکونت حداقل 5 سال در شهر جدید موردتقاضا و یا در شهر مادر ملاک است و یا سایر شهرهایی که به دلیل عدم وجود اراضی دولتی، امکان اجرای طرح وجود ندارد و متقاضیان به سایر شهرهای مجاور ازجمله شهرهای جدید معرفی می‌گردند.

2. عدم دریافت تسهیلات ساخت یا خرید مسکن از سیستم بانکی از ابتدای سال 1384 تا کنون.

3. متقاضیان واجد شرایط تائید شده در سامانه، باید برای استفاده از واحدهای مسکونی این برنامه حائز شرایط زیر نیز باشند:

- نداشتن منع قانونی برای دریافت تسهیلات بانکی (نظیر چک برگشتی، تسهیلات معوقه و …).
- توانایی تأمین هزینه ساخت مسکن مازاد بر تسهیلات بانکی بر اساس قیمت تمام‌شده طی مراحل ساخت
 
 
### شرایط طرح جوانی جمعیت

- صرفاً خانوارهایی که نرخ باروری شهرستان زادگاه پدر یا فرزند سوم یا بشتر آن‌ها، بیشتر از 2.5 نباشد، می‌توانند در طرح تامین مسکن قانون حمایت از خانواده و جوانی جمعیت ثبت‌نام نمایند.
- خانوارهای متقاضی ثبت‌نام در طرح تأمین مسکن قانون حمایت از خانواده و جوانی جمعیت، می‌بایست زمان تولد فرزند سوم یا بیشتر آن‎‌ها بعد از تصویب قانون حمایت از خانواده و جوانی جمعیت (بعد از 1400/07/24) باشد.
- متقاضی باید بر اساس دستورالعمل وزارت راه و شهرسازی و به استناد ماده (1) آیین نامه اجرایی قانون ساماندهی و حمایت از تولید و عرضه مسکن، دارای حداقل 5 سال سابقه سکونت در شهر محل تقاضا باشد.
 

### شرایط طرح 4 فرزند زیر 20 سال

به منظور حمایت از خانواده و تحقق جوانی جمعیت، وزارت راه و شهرسازی مکلف است در سال 1402 یک قطعه زمین یا واحد مسکونی به صورت رایگان در قالب شرایط مندرج در قانون حمایت از خانواده و جوانی جمعیت به خانواده های دارای چهار فرزند و بیشتر زیر بیست سال اختصاص دهد. 

این طرح مشمول خانوار هایی می گردد که نرخ باروری شهرستان محل زادگاه پدر یا فرزند، براساس سر شماری نفوس و مسکن و با اعلام مرکز آمار ایران، بالای 2.5 نباشد.

وزارت راه و شهر سازی (به نمایندگی از دولت) مکلف است به منظور تأمین مسکن خانوار ها پس از تولد فرزند سوم و بیشتر، یک قطعه زمین حداکثر به مساحت 200 مترمربع منطبق با ضوابط حد نصاب تفکیک براساس طرح های هادی روستایی یا طرح های جامع شهری مصوب یا واحد مسکونی برای ساکنین در روستاها یا شهرهای کمتر از پانصد هزار نفر جمعیت به صورت مشترک و بالمناصفه به پدر و مادر در شهر و روستای محل سکونت فقط برای یک بار و براساس هزینه آماده سازی زمین در زمان واگذاری به صورت فروش اقساطی با (2) سال تنفس و (8) سال تقسیط بدون اعمال تخفیف واگذار نماید.

 

## دریافت مسکن ملی در 8 مرحله 

4. ثبت نام در سامانه https://saman.mrud.ir/
5. استعلام فرم ج / استعلام سازمان ثبت / استعلام مسکن ( در صورت سبز شدن استعلام ها و مشکل نداشتن ثبت نام می توان مرحله بعد را انجام داد) (برای طرح جوانی جمعیت و طرح 4 فرزند زیر 20 سال در صورتی که استعلام ها قرمز شود مشکلی در فرآیند ثبت نام پیش نمی آید فقط افرادی که استعلام هایشان سبز باشد نسبت به سایرین اولویت دارند)
6. بارگزاری مدارک هویتی اعضای خانواده و مدرک ثابت کننده 5 سال سابقه سکونت در سامانه 
7. تشکیل پرونده در دفاتر پیشخوان یا اتحادیه مرتبط
8. افتتاح حساب سیستمی برای فرد ( برای طرح جوانی جمعیت و طرح 4 فرزند زیر 20سال این مرحله انجام نمی شود)
9. واریز مبالغ ( برای طرح جوانی جمعیت و طرح 4 فرزند زیر 20سال این مرحله انجام نمی شود)
10. مشخص کردن اولویت و واحد ( برای طرح جوانی جمعیت و طرح 4 فرزند زیر 20سال این مرحله به صورت انتخاب محدوده و موقعیت زمین انجام می شود)
11. واریز اقساط ( برای طرح جوانی جمعیت و طرح 4 فرزند زیر 20سال این مرحله انجام نمی شود)
 
 
**افتتاح حساب سیستمی برای هر شخص**

حساب بانکی به صورت غیر حضوری برای شخص متقاضی مسکن ایجاد می شود و افتتاح حساب به شخص اطلاع رسانی می شود. این حساب فقط امکان واریز وجه دارد و برای واریز مبالغ آورده نقدی متقاضی استفاده می شود. مبلغ آورده نقدی می تواند به صورت یکجا یا طی چند مرحله و به صورت اقساط واریز شود که این مبالغ اقساط وام محسوب نمی شود و از وام ساخت جدا می باشد. مبلغ وام ساخت 550 میلیون تومان است که با سود 18 درصد و بازپرداخت 20 ساله می باشد.
 
**استعلام فرم ج**

استعلام فرم «ج» ، استعلام وضعیت استفاده از امکانات نهادهای دولتی و غیردولتی مربوط به واگذاری زمین، واحد مسکونی و یا تسهیلات خرید و یا ساخت واحد مسکونی است یعنی اگر یکی از اعضای خانواده از این تسهیلات یا امکانات استفاده کرده باشد فرم ج وی قرمز می شود و امکان ثبت نام برای خانواده فراهم نمی شود. 

**به دلیل بروز نبودن سامانه وزارت راه و شهرسازی بعضی اوقات به دلیل تشابه اسمی افراد ممکن است فرم ج فرد، قرمز شود که در این صورت فرد می تواند با مراجعه به ادارات راه و شهرسازی این مشکل را رفع کند.**
 
 
## مدارک مورد نیاز ثبت نام (مشترک بین همه طرح ها)

- شناسنامه و کارت ملی همه اعضای خانواده
- مدرک اثبات کننده سابقه سکونت (پروانه کسب یا اشتغال /مدرک تحصیلی سرپرست یا همسر/برگ اشتغال به تحصیل فرزندان/سابقه بیمه/معرفی نامه از ادارات دولتی یا سازمان ها /در صورتی که سرپرست یا همسر یا فرزندی که بالای 5 سال سن دارد متولد شهر درخواستی است صفحه اول شناسنامه به عنوان مدرک سابقه سکونت مورد قبول می باشد.)
- برای افراد معلول مدرک معلولیت
- کدپستی محل سکونت
- شناسه قبض برق محل سکونت
- کدملی مالک محل سکونت
 
## مشخص کردن اولویت و واحد

معمولا انتخاب واحد بر اساس مبلغ واریزی و زمان واریز انجام می شود و واحد به شخص تعلق می گیرد. بعد از طی کردن مراحل اداری و پرداخت هزینه های دیگر مانند آماده سازی ،آسانسور و انشعابات و… ، واحد اماده و به شخص تحویل داده می شود. برای طرح جوانی جمعیت و طرح 4 فرزند زیر 20سال این مرحله به صورت انتخاب محدوده و موقعیت زمین انجام می شود.
 
 
## اقساط مسکن ملی

 نرخ سود تسهیلات ساخت مسکن 18 درصد با بازپرداخت 20 ساله است . پرداخت اقساط مسکن ملی با مبلغ وام 550 میلیونی دولت به این صورت است که اقساط بازپرداخت آن در دو سال نخست ماهانه، حدود 5 میلیون و 900 هزار تومان تعیین شده است و قسط‌ها از سال سوم پلکانی خواهد شد.
 
 
## واگذاری مسکن و یا زمین به طرح جوانی جمعیت و طرح 4 فرزند زیر 20 سال

وزارت راه و شهر سازی (به عنوان نماینده دولت) به خانوار ها پس از تولد فرزند سوم و بیشتر (طرح جوانی جمعیت و طرح 4 فرزند زیر 20 سال) ، یک قطعه زمین حداکثر به مساحت 200 مترمربع یا واحد مسکونی برای ساکنین در روستاها یا شهرهای کمتر از پانصد هزار نفر جمعیت به صورت مشترک و به صورت سه دانگ سه دانگ به پدر و مادر در شهر ویا روستای محل سکونت فقط برای یک بار واگذار می کند و فقط هزینه آماده سازی زمین به صورت فروش اقساطی با (2) سال تنفس و (8) سال اقساط از شخص متقاضی دریافت می شود.
 
> هزینه آماده سازی زمین شامل:  تسطیح زمین، اجرای جوی، جدول، زیرسازی و آسفالت معابر، شبکه تأسیسات زیربنایی و احداث مساجد می باشد.

## سوالات متداول

**در صورتی که مالک ملک مسکونی باشم می توانم در طرح مسکن ملی ثبت نام کنم؟**

فقط برای طرح جوانی جمعیت و طرح مسکن 4 فرزندی در صورت مالکیت ملک مسکونی امکان ثبت نام وجود دارد.